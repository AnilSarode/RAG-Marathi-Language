## पुस्तकांमुळे स्वतः मध्ये बदल घडू शकतो का?


छांदोग्य उपनिषदात "उशस्ति" मुनींच्या जीवनातील एक प्रसंग आपल्याला वाचायला मिळतो. हा प्रसंग काहीसा असा आहे:

प्राचीन काळात भारतवर्षात एक कुरुदेश म्हणून मोठा प्रदेश होता. एकदा पाऊसच्या अत्यल्प प्रमाणामुळे त्या प्रदेशात दुष्काळ पडतो आणि पीके नष्ट होतात. सर्वत्र हाहाकार माजतो — उपासमारीची सगळ्यांवर वेळ येते. त्यात उशस्ति नावाचे एक प्रख्यात मुनी आणि त्यांचे लहान कुटुंबसुद्धा असते. उशस्ति मुनी आपल्या ज्ञानासाठी आणि सरळ स्वभावामुळे प्रचलित असतात परंतु अत्यंत गरीब असतात.

अन्नाच्या शोधात ते एकदा एका व्यक्तीकडे जातात ज्याची त्या गावात ख्याती असते. जेव्हा ते त्या व्यक्तीकडे जातात तेव्हा तो वालपापडीच्या बिया खात बसलेला असतो. उशस्ति मुनी जेव्हा त्याच्याकडे अन्नाची मागणी करतात तेव्हा तो म्हणतो, "माझ्याकडे ह्या बियांशिवाय दुसरे काही खाण्यासाठी नाहीये!". त्यावर मुनी म्हणतात, "द्या! ह्या बियांनी माझी आत्ताची भूक भागेल!." बिया खात असतांना तो व्यक्ती मुनींना त्याचे थोडे उरलेले पाणीसुद्धा देतो परंतु मुनी त्याचे उष्टे पाणी पिण्यास नकार देतात. त्या व्यक्तीला खूप आश्चर्य वाटतं आणि तो मुनींना प्रश्न विचारतो, "मी खात असलेल्या बिया तुम्ही सहज खाल्या. त्यासुद्धा उष्ट्या होत्या. मग पाण्याला का नकार दिला?"

त्यावर मुनी म्हणतात, "पाण्याची कमतरता सध्या नाहीये. मला इतर ठिकाणी पिण्यासाठी पाणी सहज मिळेल पण पोटभरण्यासाठी अन्न मिळणार नाही. म्हणून मी उष्ट्या बिया खाल्ल्यात पण पाणी नकोय मला."

ज्या गोष्टीची उपलब्धता जास्त असते तेवढी तिला मिळवण्यासाठी मेहनत कमी लागते. हवा सर्वत्र आहे म्हणून तुम्हाला श्वास घेण्यासाठी मेहनत करावी लागत नाही. बाजारात कोथंबीर — कांदे सहज मिळतात म्हणून त्यांची किंमतसुद्धा कमीच असते. आपल्या आयुष्याचं जणू ते समीकरणच आहे. ह्याउलट एखाद्या गोष्टीची उपलब्धता जेवढी कमी तेवढी तिच्यासाठी जास्त किंमत मोजावी लागते.

प्रतिप्रश्न: स्वतःमध्ये बदल घडवून आणणे म्हणजे नेमके काय?

तर आपण जगत असलेल्या दैनंदिन जीवनात असे मूलभूत बदल घडवून आणणे ज्यामुळे आपल्याला पाहिजे असलेल्या वस्तू — गोष्टी भेटणे शक्य होईल. परीक्षा पास करण्यासाठी दररोज चिकाटीने अभ्यास करण्याची स्वतःला सवय लागावी — स्वतःचे वजन कमी करण्यासाठी किंवा वाढण्यासाठी नियमितपणे व्यायाम करण्याची सवय आपल्याला लागावी आदी. काही जण सध्या चालत असलेल्या "कंटाळवाण्या" आयुष्यालासुद्धा "आनंददायी" बनवण्यासाठी काही महत्वाचे पाऊल उचलतात. ह्याला सुद्धा स्वतःमध्ये बदल घडवून आणणे म्हणतात. आणि हे मोठे बदल घडवून आणण्यासाठी "संप्रेरकाची" गरज पडते. ह्या संप्रेरकाला आपण "प्रेरणा" अर्थात मोटिव्हेशनसुद्धा म्हणतो. अर्थात मोटिव्हेशनशिवाय स्वतःमध्ये बदल घडवून आणणे अशक्य!

पुस्तक एक संप्रेरक असू शकतं. पण मग तसं एखादा चित्रपट — त्यातलं एखाद पात्रसुद्धा संप्रेरक असू शकतं. एखादा संवाद मोटिव्हेट करू शकतो किंवा एखादे चित्र. अगदी तसंच डोळ्यांना दिसणारी आणि न दिसणारी कोणतीही गोष्ट मोटिव्हेशन ठरू शकते. अर्थात कोण कशामुळे पेटू शकतो आणि कोणात किती आग आहे ह्याचे काही मोजमाप नाहीत.

मूळ प्रश्न: पुस्तकांमुळे स्वतः मध्ये बदल घडू शकतो का?

डोळ्यांना दिसणारी आणि न दिसणारी कोणतीही गोष्ट मोठा बदल घडवून आणण्यास मोटिव्हेशन ठरू शकते. तर तुमच्या प्रश्नाचे सरळ सरळ उत्तर आहे — "हो. पुस्तकांमुळे स्वतः मध्ये बदल घडू शकतो." इन फॅक्ट, तो घडतो म्हणून पुस्तकांसाठी एवढा खटाटोप चालत असतो. मोठा बदल होतांना मी पाहिलंय आणि माझ्या स्वतःमध्येही मी तो अनुभवलाय. सवयींच्या पुस्तकांमुळे सवयी बनवायला — सोडायला मदत झाली, मेमरीच्या पुस्तकांमुळे स्मरणशक्ती वाढली, अभ्यास करण्याचा पुस्तकांमुळे अनेक क्लुप्त्या समजल्या, कादंबऱ्यांमुळे अनेक अनुभव लक्षात आलेत, वेदांमुळे संस्कृती समजली आणि हि यादी अशीच पुढे पुढे जात राहील.

खऱ्या अर्थाने पाहिलं तर पुस्तकं आपल्यावर जादू करतात. संमोहित करतात. वेगळ्या दुनियेत घेऊन जातात. त्या दुनियेत जातांना आपण एक माणूस असतो पण तिकडून परत येतांना पूर्णपणे दुसरे व्यक्ती असू शकतो. म्हणून पुस्तकं मोठ्या बदलासाठी संप्रेरक ठरू शकतात. ठरतात. आणि त्यांच्यामुळे मोठे बदल घडून येतात.

माझा एक मित्र आहे, ज्याला मी बाबा कदम ह्यांची "चिनार" कादंबरी वाचायला दिली होती. त्याला ती एवढी आवडली कि त्याने ती गुलमर्ग (जम्मू कश्मीर) येथे जाणून पुन्हा वाचण्याचा निर्धार केला. कारण चिनार कादंबरीत गुलमर्ग — सोनमर्ग — पेहलगाम ह्या ठिकाणांचे वर्णन आहे. आणि त्याने तसं केलंसुद्धा! आजही तो नियमितपणे पुस्तकं वाचतो.

मलाही श्रीमद भगवतगीतेवरची एक उत्कृष्ट टीका अभ्यासिकेत अचानक मिळाली होती. उभ्या उभ्या मी ८० पाने वाचलेली मला आठवतात. त्यानंतर तिचा माझ्यावर झालेला सकारात्मक प्रभाव शब्दांत मांडणं शक्य नाही. आत्ताही ती माझ्या डोळ्यासमोरच आहे.

पण मग फक्त पुस्तकंच मोठ्या बदलासाठी संप्रेरक (मोटिव्हेशन) ठरू शकतात का?

उत्तर आहे नाही! जसं मी म्हटल, डोळ्यांना दिसणारी आणि न दिसणारी कोणतीही गोष्ट मोठा बदल घडवून आणण्यास मोटिव्हेशन ठरू शकते. म्हणून पुस्तक ऐवजी दुसरी कोणतीही गोष्ट — घटना मोटिव्हेशन ठरू शकते. फक्त पुस्तकांमुळेच मोठा बदल घडतो असं नव्हे.

खरंतर मोटिव्हेशनचे अनेक जण दोन भाग करतात:

बाहेरून मिळालेलं मोटिव्हेशन (पुस्तकं, पात्र, चित्रपट, घटना, व्यक्तीपासून मिळणारी प्रेरणा — ह्या प्रकारात आपल्याला प्रेरणा कोणा दुसऱ्यामुळे मिळतेय ह्या अर्थाने!)
आपल्या आतून येणार मोटिव्हेशन (ह्या प्रकारात प्रेरणा आपल्या आतून येतेय.)
तुम्ही जो प्रश्न विचारला आहे तो बाहेरच्या मोटिव्हेशनशी निगडित आहे. पुस्तक बाहेरून मोटिव्हेटशन देणारी सुविधा आहे. पण मला विचारलं तर मी पहिल्या प्रकारच्या मोटिव्हेशनला मानत नाही. मोटिव्हेशन नेहमी आतूनच येतं असं माझं ठाम मत आहे. पुस्तक अनेक जण वाचतात — चित्रपट अनेक जण वाचतात — घटना तर अनेक जणांसोबत होतच राहतात. ते प्रत्येक वेळेस त्यातून मोटीव्हेट होतात का? प्रत्येक वेळेस त्यांच्यात मोठे बदल घडवून आणण्याची इच्छा उत्पन्न होते का? उत्तर आहे "नाही!". तर खरी गोष्ट काय आहे:

"पावसाचा थेंब शिंपल्यात पडला तर त्याचा मोती होतो. पावसाचा थेम्ब होता म्हणून मोती झाला असे नव्हे तर शिंपला तिथे उपलब्ध होता म्हणून मोती झाला असं सांगणं वावगं ठरणार नाही. बियांतून अंकुर फुटेलही पण जमीनसुद्धा सुपीक असली पाहिजे. हो कि नाही?"

म्हणून स्वतःच मन उघडं ठेवा. शिकण्यासाठी तत्पर राहा. स्वतःच्या विचारांना बदलण्याची तयारी ठेवा. हे असं मोटिव्हेशन आतून येतं.

एकदा कि तुम्ही "शिकण्याचं ऍटिट्यूड" घेऊन जगायला सुरु केलंत तर मोटिव्हेशन सर्वत्र आहे. मन शिकण्यासाठी तत्पर असेल तर शिकण्यासाठी संप्रेरक असंख्य आहेत. अशा वेळेस मला "छांदोग्य उपनिषद" मधून उशिस्त मुनींचा जीवनप्रसंग सांगायची आवश्यकता काय? किंवा उगाच,"ज्याला वाटतेय तो मुक्त आहे तो मुक्त होऊन जाईल. ज्याला वाटतेय तो बंधात आहे तो बंधातच राहून जाईल. जो जसा विचार करतो तो तसा बनून जातो, तशी गती त्याला प्राप्त होते. या मति: सा गति!!" अशी सांगायची वेळ येणार नाही. प्रेरणा सगळी कडे आहे. कोणाला ती पुस्तकातून मिळेल तर कोणाला गवताच्या जीवनचक्रावरून!


-कमलाकर ठाकरे 