### कडीपत्त्याच्या चटणीची 

आपल्याला कडीपत्त्याच्या फोडणीसाठी केला जाणारा वापर तर माहीत आहेच. पण त्यासोबतच कडीपत्ता किंवा कढीपत्त्याची चटणीही मस्त व कुरकुरीत होते. ही चटणी करायला ही सोपी आहे आणि पौष्टिकही आहे. कारण बरेचदा पदार्थांमध्ये घातलेला कडीपत्ता खाल्ला जात नाही. अशावेळी कडीपत्ता पोटात जाण्याचा सोपा मार्ग म्हणजे कडीपत्त्याची चटणी.

साहित्य - कडीपत्त्याची पानं साधारण एक कप, एक चमचा तीळ, एक चमचा तेल, तिखट आवडीनुसार (तुम्हाला आवडत असल्यास किंवा रंग हिरवा ठेवायचा असल्यास हिरवी मिरचीही वापरू शकता.) चिमूटभर जिरे पावडर आणि मीठ चवीनुसार. तुम्ही यात दाण्याचं कूट ही घालू शकता. प्रत्येकाच्या आवडीचा भाग आहे.

कृती -

- सर्वात आधी कढीपत्त्याची पानं धुवून कोरडी करून घ्या.

- तीळ तव्यावर अगदी थोडावेळा भाजून घ्या.

- आता कडीपत्ता तेलात कुरकुरीत होईपर्यंत तळून घ्या. तुम्हाला तेलकट टाळायचं असल्यास कडीपत्ता भाजूनही घेऊ शकता.

- आता तळलेला कडीपत्ता, तीळ, मीठ, लाल तिखट किंवा मिरची, जिरे पावडर एकत्र करून वाटून घ्या.

- शक्य असल्यास खलबत्त्यात कुटून ही चटणी करावी किंवा तुम्ही अगदी हाताने एकत्र करून थोडी कुस्करली तरी हरकत नाही.

- कुरकुरीतपणामुळे ही चटणी अतिशय स्वादिष्ट लागते.

या चटणीसाठी तुम्ही चणाडाळ, उडीद डाळ, चिंच-गूळ किंवा खोबरंही वापरू शकता. यामुळे चटणी चांगली मिळून येईल आणि भरपूर प्रमाणात हवी असल्यासही उपयोगी ठरेल. तसंच फोडणी घालून ही चटणी अजून खमंग लागते आणि जास्त काळ टिकते.

आपल्या कुटुंबिय आणि मुलांच्या पोटात पौष्टिक कडीपत्ता जाण्यासाठी चटणीचा पर्याय उत्तम आहे.

-अदिती