## सोलकढी प्रकार
आमच्या कडे सोलकढी ही दोन प्रकारे केली जाते.

१) नारळाच दूध घालून

२) विना नारळाचे दूध (फूटी कढी)

हे दोन्ही प्रकार उत्तमच आहेत. त्यात डावे-उजवे असे काहीही नाही.

फरक असलाच तर तो एवढा की, नारळाचे दूध घालून केलेली सोलकढी ही नुसती प्यायला तसेच भातासोबतही घेतली जाते तर, फूटी कढी केवळ नुसती पिण्यासाठी घेतात.

मी फक्त आमची पद्धत सांगते.

१०-१५ आमसुलं भिजत घालावी. त्यात हिंग टाकावा. अर्धा तास तशीच ठेवावी. नंतर त्यात नारळाचं दूध काढतांना थोडंसं जिरं, ओवा, 4लसूण पाकळ्या व एखादी ओली मिरची असं खोबरं वाटतानाच, त्यात घालावं. आणि हे सगळं वाटून ते नारळाचं दूध, भिजवुन ठेवलेल्या आमसुलात (सोलं )घालावं, चवीपुरतं मीठ, थोडी साखर आणि वरून ओली कोथिंबीर घालावी.

दुसरा प्रकार : वरीलप्रमाणे आमसुलं भिजत घालून, त्यात जरासा हिंग टाकून अर्धा तास भिजत ठेवावी. नंतर त्यात नारळाचं दूध काढून घालावं. साखर जरा, चवीपुरतं मीठ, ओली मिरची बारीक चिरून घालावी.

त्यानंतर शुद्ध तूप कडकडीत तापवून त्यात चमचाभर ओवा टाकून ती फोडणी सोलकढीला द्यावी. कोथिंबीर पाहिजे असल्यास घालावी.

तिसरा प्रकार : फुटी सोलकढी. यात आमसुलं थोडी टाकावी. ७-८ पुरे. हिंग टाकून भिजत ठेवावी. पाणी आपल्याला पाहिजे तेवढं वाढवता येतं. मग त्यात लसूण ४ पाकळ्या ठेचून घालाव्या, ओली मिरची बारीक कापून, ओली कोथिंबीर, चवीपुरतं मीठ आणि चिमूटभर साखर घालावी.

चौथा प्रकार : ताजे रातांबे (गोव्यात भिरंड म्हणतात ) असतात. ते १० ते १२ घेऊन ते फोडून पाण्यात भिजत घालावे. वरची ताजी सोलं पण टाकावी. अर्धा तास तशीच ठेवावी. नंतर त्यात चार मिरी, अर्धा चमचा जिरं यांची पावडर, चमचाभर साखर, चवीपुरतं मीठ टाकून ती ताज्या रातांब्यांची कढी प्यावी.

-संध्या वाटवे -सुनील तेंडुलकर 