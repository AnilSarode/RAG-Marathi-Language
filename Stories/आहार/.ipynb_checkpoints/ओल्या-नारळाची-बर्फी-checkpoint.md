## ओल्या नारळाची बर्फी 

घरामध्ये दोन-चार नारळ जमा झाले की, नारळ बर्फीची किंवा नारळाच्या वड्यांची फर्माईश हमखास होतेच. माझ्या सासूबाई माहेरी जाताना नेहमी नारळाची बर्फी करून नेतात. मे महिन्याचा काळ असेल तर यामध्ये आंब्याचा रस आवर्जून घालतात. मी खाली ओल्या नारळाची सोपी आणि झटपट होणारी बर्फी रेसिपी शेअर करत आहे.

साहित्य - एक कप खोवलेलं ओलं खोबरं, 1 कप साखर, अर्धा कप दूध, पाव चमचा वेलचीची पूड, काजू-बदामचे काप आणि तूप. तुम्हाला हवं असल्यास तुम्ही यामध्ये खवाही घालू शकता.

बर्फीची कृती -

- सर्वात आधी खोवलेलं खोबरं मिक्सरमध्ये फिरवून घ्या. पण जास्त बारीक नाही. असं केल्याने बर्फीला चांगलं टेक्श्चर येतं आणि छान तुकडे पडतात. तुम्हाला जर वाटून घ्यायचं नसेल तर तुम्ही तसंही करू शकता.

- एका कढईमध्ये खोवलेला नारळ, साखर आणि दूध एकत्र करून शिजवत ठेवा.

- साखर व्यवस्थित वितळण्यासाठी गॅस मंद आचेवर असावा आणि थोड्या थोड्या वेळाने हे मिश्रण ढवळा. नाहीतर कढईला लागू शकतं.

- लक्षात घ्या हे मिश्रण जास्त आटता काम नये. थोडं ओलसर राहिल्यास चांगलं असतं.

- आता त्यात वेलची पावडर घालून चांगलं ढवळून घ्या.

- एका मोठ्या ताटात तूप लावून किंवा ताटामध्ये प्लास्टीक शीट घेऊन त्यावर तूप लावा.

-कढईतील मिश्रण प्लास्टीक शीटच्या अर्ध्या भागावर पसरून घ्या आणि अर्धी शीट त्यावर फोल्ड करा.

- नंतर त्यावर लाटणं फिरवून पुन्हा एकदा त्याचं टेक्श्चर नीट करा.

- मग शीट वरून हे मिश्रण अलगद काढून त्याचे गरम असतानाच तुकडे पाडा.

- तुम्हाला आवडत असल्यास प्रत्येक बर्फीच्या तुकड्याला मनुका बेदाणे किंवा काजू-बदामच्या कापांनी सजवा. हेही गरम असतानाच तुम्हाला करावे लागेल.

- मिश्रण चांगलं थंड होऊ द्या.